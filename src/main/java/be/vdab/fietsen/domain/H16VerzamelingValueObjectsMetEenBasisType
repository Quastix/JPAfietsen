De multipliciteit tussen Campus en Adres is één: een Campus heeft één Adres.

Bij meervoudige multipliciteit bevat de entity een verzameling value objects.
De verzameling bevindt zich in een andere table dan de tables met de entities.

Het type van de value objects in de verzameling kan:
    • een basistype zijn: Byte, Short, Integer, Long, Float, Double, Boolean, Char, String,
       BigDecimal, LocalDate, LocalTime, LocalDateTime, URL. Je leert dit in dit hoofdstuk.
    • een eigen geschreven class zijn. Je leert dit in het volgende hoofdstuk.

Voorbeeld: een docent heeft een verzameling bijnamen (van het basistype String):

Voorbeeld van 2 tabellen:
tabel docenten met 6 kolommen:
    • id INT
    • voornaam VARCHAR(30)
    • familienaam VARCHAR(30)
    • wedde DECIMAL(10,2)
    • emailAdres VARCHAR(60)
    • geslacht ENUM(...)

tabel docentenbijnamen met 2 kolommen:
    • docentId INT
    • bijnaam VARCHAR(45)

Docent is een entity:
    • Docent bevat een attribuut id dat elke docent uniek voorstelt.
    • Een docent verdwijnt niet op het moment dat een ander object verdwijnt.
bijnamen is een verzameling value objects:
    • Een bijnaam bevat geen attribuut dat elke bijnaam uniek voorstelt.
    • Als een docent verdwijnt, heb je zijn bijnamen niet meer nodig. Ze verdwijnen.